---
layout: post
title: 20 post
tags: dajsiepoznac2017
---

Od rozpoczęcia akcji "Daj się poznać 2017" minęło już sporo czasu i w końcu udaje mi się wykonać cel postawiony przed każdym z uczestników. Udało mi się napisać 20 postów (ten post jest postem nr 20) i rozwijać mały projekt Open Source przez 2,5 miesiąca. Oto parę rzeczy, których się nauczyłem przez ten okres oraz plany na przyszłość.

<!--more-->

Blogowanie nie zajmuje jednak tak dużo czasu jak myślałem, ale nie jest to aż takie proste. Pisanie sprawiło mi trochę przyjemnośći, ale skala, której wymagał konkurs "Daj się poznać" była zdecydowanie za duża. Pisanie 2 postów tygodniowo to było ciągłe szukanie wolnego czasu na napisanie kolejnego posta i popracowanie nad projektem. Po tym maratonie blogowania mam zamiar zrobić sobie dłuższą przerwę od tego. Zamiast pisać krótkie lub średniej długości teksty wolałbym badać konkretne zagadnienie przez dłuższy okres i tworzyć obszerny, i bardzo treściwy materiał. O niektórych elementach nie da się pisać dłuższych wypowiedzi, bo są tak proste i łatwe do wytłumaczenia, ale takie materiały do mnie nie przemawiają. Wolę przeczytać "kawał" dobrych badań i wyciągniętych z nich wniosków z pomysłami na ich wykorzystanie, niż dostać bardzo krótki wstęp do jakiegoś zagadanienia, który i tak mogę znaleźć w dokumentacji, czy mnóstwie innych artykułów na jego temat. Myślę, że w przyszłości pójdę raczej w dłuższe formy, które wnoszą coś nowego do środowiska, a nie są jednym z kilkunastu artykułów mówiących o tym samym. Tutaj bardzo doceniam wkład od [Addy Osmani](https://medium.com/@addyosmani), który przy swoich materiałach bardzo dogłębnie bada temat i daje kompletny poradnik wyjaśniający najlepsze praktyki i możliwe rozwiązania badanych problemów.

Projekt, który wybrałem sobie do konkursu jest bardzo ambitny i zakres jego funkcjonalności ma być ogromny, skrojony pod moje potrzeby. Jednak już na samym początku wiedziałem, że nie jest on do wykonania w okresie konkursu. Planowałem pracować nad nim powoli i dokładnie przemyśleć jak wszystko w nim rozwiążę. Z tego powodu, większość mojej pracy z projektem to było szukanie rozwiązań pod tą aplikację i ich integracja w istniejący zalążek. Nadal mam kilka pomysłów na duże zmiany przed przejściem w prawdziwą część projektu - tworzenie funkcjonalności.

Pakiet startowy, który wybrałem na start trochę mnie zawiódł i będzie raczej zmieniony na [next.js](https://github.com/zeit/next.js/), ale dużo rzeczy, które poznałem z React Go mam zamiar dalej wykorzystać (np. stylowanie modułami i korzystanie z cssnext). Na pewno dalej będę korzystał z Redux, ale może w ramach nauki nowego rodzaju API zbadam Graph QL, zamiast klasycznego REST API. Jedną rzeczą, którą muszę teraz wykonać, jest stworzenie kompletnego backlogu, żeby potem w czasie prac nie zbaczać z obranego kursu.

W czasie trwania konkursu pracowałem również nad kilkoma innymi aplikacjami korzystającymi z React, Redux i wiele się w tym czasie nauczyłem. Tę wiedzę zdobytą w innych projektach, chcę również wykorzystać przy rozwoju projektu i poprawie niektórych części kodu.

To teraz trochę o mnie. Nie pisałem jeszcze na blogu kim jestem, czym się dokładnie zajmuję, więc pora na parę wyjaśnień. Aktualnie jestem studentem informatyki na Politechnice Wrocławskiej na Wydziale Informatyki i Zarządzania. W czasie akcji "Daj się poznać 2017" jestem na 6 semestrze studiów i zbliżam się dużymi krokami do obrony pracy inżynierskiej. Poza tym pracuję na 1/2 etatu w świetnej firmie [Divante](https://divante.co), jako Frontend Developer.

Aktualny stan studenta/pracownika jest bardzo wymagający (trochę trzeba się napracować na tym 6 semestrze) i wiedziałem, że udział w "Daj się poznać" zajmie resztki mojego wolnego czasu, ale teraz na finiszu jestem zadowolony z tego, że wziąłem w nim udział. Konkurs zmotywował mnie do startu przygody z blogowaniem, do którego mam nadzieję niedługo wrócić. Dodatkowo udowodniłem sobie, że da się pracować, studiować i blogować w tym samym czasie, ale nie polecam tego nikomu. Taki ogrom kontaktu z programowaniem prowadzi do szybkiego wypalenia i tutaj narazie chcę wypocząć przynajmniej z programowaniem do blogowania. Zachęcam każdego do wypróbowania swoich sił w pisaniu bloga, bo może przypadnie to wam do gustu. Ja z chęcią wrócę do tego, jeśli zmniejszę swoje obłożenie innymi sprawami. Do usłyszenia jak najszybciej. :)
